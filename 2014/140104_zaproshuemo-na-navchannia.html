<!DOCTYPE html>
<html lang="uk">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Запрошуємо на навчання. Лисичанський педагогічний коледж. Життя Білокуракинщини. №1-2 від 04 січня 2014 року</title>
    <meta name='description' content="Лисичанський педагогічний коледж запрошує на навчання. Місто Лисичанськ. Селище Білокуракине. Білокуракинська громада. Луганська область. Стаття із газети Життя Білокуракинщини. №1-2 від 04.01.2014 року. Відрадне">
<link rel='stylesheet' href='../styles/normalize.css'>
<link rel='stylesheet' href='../styles/style.css'>
</head>
<body>
    <p><a href="../index.html">Головна</a> | <a href="2014jb.html">2014</a></p>
    <article>
        <h1>Запрошуємо на навчання. Лисичанський педагогічний коледж</h1>
        <p>Мій коледж, ти – храм освіти і науки,<br>Не мармуровий храм зі світлих душ людських.<br>Твої сини – орли, вони парять високо,<br>А горлиці твої найкращі від усіх.</p>
        <p>Лисичанський педагогічний коледж працює на ниві освіти з 1938 року і має славетну історію й глибокі традиції. Сьогодні – це сучасний навчальний заклад Східної України, який працює за новими європейськими стандартами освіти. Життя педагогічного колективу – це океан безмежного натхнення, працьовитості, творчості, що спрямовує свою діяльність на підвищення якості підготовки фахівців шляхом модернізації освітньої діяльності й застосування новітніх педагогічних та інформаційних технологій; формування високого рівня професійно-педагогічної культури майбутніх спеціалістів.</p>
        <p>За інноваційну діяльність з якісної підготовки фахівців для освіти України вагомий внесок у розвиток іміджу освіти і науки України Лисичанський педагогічний коледж ЛНУ імені Т.Шевченка удостоєний двічі знаку «Флагман освіти і науки України». У коледжі студенти отримують навички науково-дослідницької діяльності, беруть участь у конкурсах науково-дослідних студентських робіт, Всеукраїнських та міжнародних олімпіадах, наукових конференціях, семінарах.</p>
        <p>Честь і славу навчальному закладу приносять його вихованці. Знаючи славетну історію цього навчального закладу, студенти з почуттям гордості та несамовитої радості відкривають для себе нову сторінку життя. Так, після закінчення Паньківської ЗОШ до студентських лав коледжу вступив Олексій Головко, який захоплюється грою в шахи ще з 3-го класу, а саме в коледжі знайшов для себе однодумців, гідних суперників – і став триразовим чемпіоном спартакіади Луганського Національного університету ім. Т.Шевченка, обласної зональної спартакіади серед ВНЗ І-ІІ рівнів акредитації м. Лисичанськ з шахів, багаторазовим переможцем коледжних змагань з легкої атлетики, баскетболу, волейболу та міні-футболу. До того ж Олексій має артистичні здібності: грає у коледжних театральних постановах.</p>
        <p>Відома всім істина: особистість народжується завдяки іншій особистості, характер – завдяки характеру. І лише від особистої педагогічної майстерності кожного вчителя народжується зовсім нова людина, ніби створена талановитим скульптором, творчим і натхненним. Скільки їх, випускників-педагогів, науковців, державних діячів, розлетілось по всьому світу?</p>
        <p>Коледж – найкращий вибір для тих, хто мріє про отримання спеціальності й працевлаштування за максимально короткий час. Навчальний заклад здійснює загальноосвітню підготовку молоді в поєднанні з підготовкою молодшого спеціаліста, сприяє формуванню основи професійних умінь і навичок, долучення до унікального освітнього простору та культури. У Лисичанському педагогічному коледжі Луганського національного університету ім. Т.Шевченка можна отримати педагогічну освіту на рівні молодшого спеціаліста після 9-го і 11-го класів та бакалавра – на базі загальної середньої освіти. Тож запрошуємо всіх, хто бажає отримати гідну сучасну освіту європейського рівня, вступати до Лисичанського педагогічного коледжу і приєднатися до студентських лав та святої справи – виховання майбутніх учителів.</p>
        <p><i>За матеріалами газети «Життя Білокуракинщини»<br>
        №1-2 від 04 січня 2014 року</i></p>
    </article>
</body>
</html>
